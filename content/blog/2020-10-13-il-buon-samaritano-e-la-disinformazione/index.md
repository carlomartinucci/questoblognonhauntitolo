---
title: Mi sono fermato a riflettere sull'episodio del buon samaritano, per rileggerlo sotto un'altra luce.
date: "2020-10-13"
description: "Ci sono i briganti, che hanno picchiato un uomo per derubarlo, lasciandolo in fin di vita. C'è il derubato e bastonato, la vittima."
---

Non è il protagonista: sta lì a morire e viene soccorso, è passivo. Ci sono quelli che passano, lo vedono, e passano oltre. C'è il samaritano che si ferma, lo soccorre e gli dedica tempo, ingegno e risorse.

L'episodio è noto, e anche il suo contesto: a Gesù viene chiesto chi è il "prossimo" che va amato come se stessi, e lui risponde illustrando questa parabola, a indicare che il buon samaritano è quello che si è fatto prossimo.

> «Un dottore della Legge si alzò per metterlo alla prova: «Maestro, che devo fare per ereditare la vita eterna?». Gesù gli disse: «Che cosa sta scritto nella Legge? Che cosa vi leggi?». Costui rispose: «Amerai il Signore Dio tuo con tutto il tuo cuore, con tutta la tua anima, con tutta la tua forza e con tutta la tua mente e il prossimo tuo come te stesso». E Gesù: «Hai risposto bene; fa' questo e vivrai». Ma quegli, volendo giustificarsi, disse a Gesù: «E chi è il mio prossimo?». Gesù riprese: «Un uomo scendeva da Gerusalemme a Gerico e incappò nei briganti che lo spogliarono, lo percossero e poi se ne andarono, lasciandolo mezzo morto. Per caso, un sacerdote scendeva per quella medesima strada e quando lo vide passò oltre dall'altra parte. Anche un levita, giunto in quel luogo, lo vide e passò oltre. Invece un Samaritano, che era in viaggio, passandogli accanto lo vide e n'ebbe compassione. Gli si fece vicino, gli fasciò le ferite, versandovi olio e vino; poi, caricatolo sopra il suo giumento, lo portò a una locanda e si prese cura di lui. Il giorno seguente, estrasse due denari e li diede all'albergatore, dicendo: Abbi cura di lui e ciò che spenderai in più, te lo rifonderò al mio ritorno. Chi di questi tre ti sembra sia stato il prossimo di colui che è incappato nei briganti?». Quegli rispose: «Chi ha avuto compassione di lui». Gesù gli disse: «Va' e anche tu fa' lo stesso».» (Vangelo secondo Luca, 10, 25-37)

Ora, la tradizione cattolica individua due diversi tipi di opere di misericordia: quelle corporali e quelle spirituali.

Le opere di misericordia corporali sono:

1. Dar da mangiare agli affamati.
2. Dar da bere agli assetati.
3. Vestire gli ignudi.
4. Alloggiare i pellegrini.
5. Visitare gli infermi.
6. Visitare i carcerati.
7. Seppellire i morti.

Si può dire che nella parabola il buon samaritano mette in atto molte delle opere di misericordia corporale.

D'altra parte la Chiesa incoraggia e promuove anche le opere di misericordia spirituale:

1. Consigliare i dubbiosi.
2. Insegnare agli ignoranti.
3. Ammonire i peccatori.
4. Consolare gli afflitti.
5. Perdonare le offese.
6. Sopportare pazientemente le persone moleste.
7. Pregare Dio per i vivi e per i morti.

Le opere di misericordia corporale certamente "vengono prima" rispetto a quelle di misericordia spirituale, e sono più facilmente visibili. D'altra parte le seconde non sono meno importanti, avendo a che fare con l'anima: corpo e anima si intrecciano senza confondersi, la grazia perfeziona la natura senza annullarla. Siamo corpi animati, siamo anime incarnate.

Mi piace allora ripensare la parabola del buon samaritano nel contesto dell'uomo derubato delle idee, della speranza, lasciato solo, rancoroso e confuso. Per fare degli esempi, penso alle persone vittima delle teorie del complotto tipo q-anon, o i negazionisti del Covid-19. Persone che ad un certo punto si sono ritrovate disarmate e incapaci di fuggire di fronte ai briganti.

Chi sono i briganti? Sono gli incantatori di serpenti, sono coloro che mentono sapendo di mentire, che ammaliano gli sprovveduti con fini ideologici o economici, che non si fanno scrupolo a spargere disinformazione e mezze verità e a confondere e depistare le facoltà intellettuali di altre persone per perseguire le proprie agende sociopolitiche o il proprio tornaconto personale.

Chi sono i sacerdoti e i leviti, che passano oltre? Sono quelli che si sentono superiori, che cianciano di analfabetismo funzionale, che delirano di fallimento della democrazia ogni volta che qualcuno dissente con loro, sono i nuovi sacerdoti del pensiero unico, i neognostici del diritto di voto solo con patentino. Sono quelli che colpevolizzano le vittime della disinformazione e assolvono i carnefici, è chi fa il forte con i deboli e preferisce ridicolizzare l'ingenua vittima del complottista, anziché interessarsi a lei.

Chi è il buon samaritano? Innanzitutto, è quello che non si disinteressa, che non colpevolizza la vittima, non la giudica per la sua imprudenza (ma come, non sapevi chi su questa strada avresti potuto incontrare i briganti?) e che si prende cura di quelli che incontra sul suo cammino. Non va in cerca dei briganti per fare giustizia, il suo primo pensiero non è una astratta giustizia sociale, non si mette a incolpare il sistema. Lo vede, ne ha compassione, lo incoraggia, lo consiglia, lo consola. Come dice Papa Francesco, perde tempo con lui. E poi lo porta ad una locanda, gli mostra un luogo libero dai briganti dove qualcuno può prendersi cura di lui.

> Un uomo scendeva da Facebook a Youtube e incappò nei complottisti che lo confusero, gli inculcarono false convinzioni e poi se ne andarono, lasciandolo mezzo rincoglionito. Per caso, un radical chic lo vide nel suo feed e scrollò oltre. Anche un laureato, visto un suo post, scrollò oltre. Invece un Samaritano, incrociando un suo commento, lo vide e n'ebbe compassione. Gli rispose e iniziò un dialogo in privato; poi, offertogli uno spritz, gli presentò i suoi amici e si prese cura di lui.

Chi di questi tre è stato prossimo di colui che è incappato nei briganti?
