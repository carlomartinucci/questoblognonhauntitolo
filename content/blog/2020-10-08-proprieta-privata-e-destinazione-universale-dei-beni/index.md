---
title: Viene prima il diritto alla proprietà o la destinazione universale dei beni?
date: "2020-10-08"
description: "La domanda è tutt'altro che oziosa, e rinfocolata recentemente dalla pubblicazione dell'Enciclica Fratres Omnes."
---

Infatti, al numero 120 di [Fratres Omnes](http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html) Papa Francesco scrive:

> Di nuovo faccio mie e propongo a tutti alcune parole di San Giovanni Paolo II, la cui forza non è stata forse compresa: «_Dio ha dato la terra a tutto il genere umano, perché essa sostenti tutti i suoi membri, senza escludere né privilegiare nessuno»_. In questa linea ricordo che «_la tradizione cristiana non ha mai riconosciuto come assoluto o intoccabile il diritto alla proprietà privata, e ha messo in risalto la funzione sociale di qualunque forma di proprietà privata_».
>
> Il principio dell’uso comune dei beni creati per tutti è il «_primo principio di tutto l’ordinamento etico-sociale_», è un diritto naturale, originario e prioritario. Tutti gli altri diritti sui beni necessari alla realizzazione integrale delle persone, inclusi quello della proprietà privata e qualunque altro, «_non devono quindi intralciare, bensì, al contrario, facilitarne la realizzazione_», come affermava San Paolo VI.
>
> Il diritto alla proprietà privata si può considerare solo come un diritto naturale secondario e derivato dal principio della destinazione universale dei beni creati, e ciò ha conseguenze molto concrete, che devono riflettersi sul funzionamento della società. Accade però frequentemente che i diritti secondari si pongono al di sopra di quelli prioritari e originari, privandoli di rilevanza pratica.

Mi sembra che quanto qui affermato sia perfettamente in linea con quanto il Catechismo della Chiesa Cattolica insegna, [nella parte sul settimo comandamento, "non rubare"](http://www.vatican.va/archive/catechism_it/p3s2c2a7_it.htm), ai numeri dal 2402 al 2406:

> All'inizio, Dio ha affidato la terra e le sue risorse alla gestione comune dell'umanità, affinché se ne prendesse cura, la dominasse con il suo lavoro e ne godesse i frutti. I beni della creazione sono destinati a tutto il genere umano. Tuttavia la terra è suddivisa tra gli uomini, perché sia garantita la sicurezza della loro vita, esposta alla precarietà e minacciata dalla violenza. L'appropriazione dei beni è legittima al fine di garantire la libertà e la dignità delle persone, di aiutare ciascuno a soddisfare i propri bisogni fondamentali e i bisogni di coloro di cui ha la responsabilità. Tale appropriazione deve consentire che si manifesti una naturale solidarietà tra gli uomini.
>
> Il diritto alla proprietà privata, acquisita o ricevuta in giusto modo, non elimina l'originaria donazione della terra all'insieme dell'umanità. La destinazione universale dei beni rimane primaria, anche se la promozione del bene comune esige il rispetto della proprietà privata, del diritto ad essa e del suo esercizio.
>
> «_L'uomo, usando dei beni creati, deve considerare le cose esteriori che legittimamente possiede, non solo come proprie, ma anche come comuni, nel senso che possano giovare non unicamente a lui, ma anche agli altri_». La proprietà di un bene fa di colui che lo possiede un amministratore della provvidenza; deve perciò farlo fruttificare e spartirne i frutti con gli altri, e, in primo luogo, con i propri congiunti.
>
> I beni di produzione – materiali o immateriali –, come terreni o stabilimenti, competenze o arti, esigono le cure di chi li possiede, perché la loro fecondità vada a vantaggio del maggior numero di persone. Coloro che possiedono beni d'uso e di consumo devono usarne con moderazione, riservando la parte migliore all'ospite, al malato, al povero.
>
> L'autorità politica ha il diritto e il dovere di regolare il legittimo esercizio del diritto di proprietà in funzione del bene comune.

Detto in poche parole: la destinazione universale dei beni è il principio secondo cui i beni creati da Dio sono per tutti, e non solo per qualcuno. La proprietà privata è uno strumento a servizio della destinazione universale dei beni.

Ogni attacco alla proprietà privata si ritorce non solo contro il possessore della proprietà, ma anche contro tutti coloro che da questo avrebbero tratto beneficio.

Attaccare il principio della proprietà privata perché qualcuno è egoista e ne abusa è come volere che sia lo Stato ad educare i bambini perché ci sono dei genitori che non lo fanno. Però bisogna dire che i genitori hanno il dovere di educare i propri figli, e che la proprietà va usata per il bene di tutti.
