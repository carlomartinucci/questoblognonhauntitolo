---
title: Ho visto The Social Dilemma, il docu-film di Netflix sui social network
date: "2020-10-06"
description: "e sui danni che stanno causando alla società, e trovo che sollevi un problema di cui vale la pena di parlare"
---

Il film è composto da due parti intrecciate. Ci sono le interviste a vari ex dirigenti e dipendenti di Facebook, Google, Pinterest, che esplorano i vari temi con un taglio documentaristico; e intrecciata a queste parti viene raccontata una storia che un po' didascalicamente illustra quanto viene spiegato.

Non voglio sostituire la visione del film, e non farò alcuno spoiler sulla storia. Ho scritto anche [un riassunto](https://www.notion.so/The-social-dilemma-e03ad7a3616c484884288cf32a3949c2), per chi non avesse voglia di vederlo tutto, o volesse rispolverare i temi. Il mio obiettovo è triplice, e risponde alla volontà di approfondire e imparare questi temi: **per me**, perché scriverne e provare a raccontarli è il modo più rapido per imparare; **per chi vorrà leggerlo**, perché sentire una cosa due volte è più efficace che sentirla una volta sola; e **per iniziare una conversazione con chi vorrà scrivermi** le sue impressioni, perché parlarne e discuterne insieme è meglio di tutti gli altri metodi messi insieme.

Quindi, senza altri indugi, immergiamoci nel problema. Per prima cosa, esattamente qual è il problema?

Il primo problema è che tu, che usi Facebook e Google, non sei il loro cliente, perché non li stai pagando per usarlo. I clienti sono quelli che pagano, cioè chi produce e sponsorizza i contenuti che tu consumi. E il prodotto per cui i clienti pagano è la tua attenzione: i social network lottano per avere la tua attenzione, e poterla rivendere a chi vuole convincerti di qualcosa - comprare qualcosa, credere in qualcosa o comportarti in un certo modo.

I social network non vogliono rendere la tua vita piena e aiutarti a perseguire la tua agenda. I social network vogliono che tu rimanga lì a scrollare con il dito, ad aprire le notifiche, a guardare un altro video.

Quando si dice che i dati personali hanno valore, che cosa si intende? In che modo un social network genera valore con i tuoi dati personali (che post hai visto, che commenti hai fatto, con chi interagisci, quando e quanto spesso ti colleghi, che cosa pensi di quel tale politico, ...)?

I social network usano i dati per costruire un tuo modello, per anticipare le tue reazioni, poterle suscitare a piacere e influenzare in questo modo i tuoi comportamenti. Il prodotto che i social network vendono è la possibilità di manipolare e influenzare il tuo comportamento.

I social generano dipendenza, come le droghe. Sono una droga di cui è difficile fare a meno. Il paragone è profondo, non è solo una battuta. Non si può essere totalmente immuni dai social network. Non è possibile usarli senza esserne usati. Ci sono precise reazioni psicologiche, chimiche, che vengono sfruttate per generare la dipendenza, e questa dipendenza fa male, ferisce l'autostima, genera depressione, soprattutto tra i più giovani.

# TODO: i sn sono dannosi

A questo punto bisogna chiedersi, vale la pena rimanere sui social network? Se sono così dannosi non sarebbe meglio smettere di usarli?

Secondo me, **una immagine utile è l'auto a benzina**. Le auto inquinano, non puoi usarle senza inquinare. Eppure, ci sono moltissimi casi in cui, oggi, non si può fare a meno di usare un'auto, o meglio: in cui si valuta che il beneficio di usare l'auto sia superiore al danno che si provoca usandola.

Allo stesso modo, ci sono situazioni in cui si valuta che l'uso dei social network porti un beneficio superiore al suo abbandono. Ad esempio, per condividere queste considerazioni ;)

D'altra parte, ci sono auto talmente vecchie o malfatte o malridotte che è evidente sia meglio dismettere. Allo stesso modo, ci sono social che sono così evidentemente deleteri che andrebbero semplicemente evitati (tipo [ask.fm](http://ask.fm) per intenderci).

Ancora, il problema dell'auto non è solo che inquina, ma anche che guidare può essere pericoloso per gli incidenti che si possono provocare: ci sono persone che non sono in grado di guidare e farebbero danni se lo facessero, ed è il motivo per cui per guidare serve la patente. In particolare, non possono guidare i minorenni e le persone con difetti di vista o altri tipi di problemi.

Non facciamo guidare i bambini perché vogliamo proteggere loro e tutti, e riconosciamo che per poter prendere la patente e guidare serve una maturità minima. Allo stesso modo si può pensare che fino a una certa età, finché almeno la personalità non si è sviluppata, sarebbe meglio per gli adolescenti non usare i social network.

Non facciamo guidare persone adulte con problemi particolari, sempre per proteggere loro e tutti. Allo stesso modo, forse sarebbe meglio, per certe persone con problemi relazionali, ingenuità esagerate o palese analfabetismo funzionale, non frequentare proprio i social network. Perché il danno, se queste persone frequentano i social, è grande per loro e per tutti.

Per i social non è richiesta alcuna patente, e anche solo pensare di istituirla è problematico: sarebbe giusto? Risolverebbe più problemi di quelli che crea? Chi dovrebbe certificarla? Come farla rispettare? Su base di quale autorità? Per quali social? Come prevenire gli abusi?

Una cosa certa è che l'[information disorder](https://www.youtube.com/watch?v=WHhzwKIAlHQ) è un problema grave, c'è bisogno di uno sforzo per arginarlo ed aiutare le persone ad essere più consapevoli, e il problema non è solo tecnologico e dal lato dei responsabile dei social, ma anche dal lato delle persone comuni.

# la polarizzzione

Un altro problema è la polarizzazione, ovvero quando dici "perché le persone che pensano diversamente da me sono così stupide??"

Prendi due lati opposti di un argomento di discussione molto acceso. Un pensiero sempre più comune è: "ma quanto sono stupidi gli altri per pensare quello che pensano?!"

Il problema alla base è che "noi" e "loro" siamo ragionando a partire da due insiemi di fatti e notizie diversi, a volte addirittura disgiunti.

Ciascuno di noi vede solo una parte, e ciascuno vede una parte diversa (e a volte, anche distorta)

# TODO: espandi

È un [mix di due bias](https://www.youtube.com/watch?v=8iiKv4sEaxU), di due dissonanze cognitive. Da una parte, è la "maledizione della conoscenza": quello che sai, pensi che anche gli altri lo sappiano. Dall'altra, è il dramma delle "incognite sconosciute": quello che non conosci, non sai di non saperlo.

Dunque si incappa in questo tipo di pensiero inconscio: gli altri hanno tutte e sole le premesse che ho anche io. Ma allora com'è possibile che gli altri non arrivino alle mie stesse conclusioni, date le mie stesse premesse? Sono stupidi! No, non sono stupidi: è che gli altri non condividono le stesse premesse.

Wikipedia e il Tg1 sono uguali per tutti. Il feed di Facebook e le raccomandazioni di YouTube sono diverse per ciascuno. L'esperienza di chi guarda il Tg1 o di chi legge Wikipedia è la stessa per tutti. L'esperienza di chi scrolla il feed di Facebook è diversa per ciascuno.

Un organo di controllo, formale o informale, può vigilare sul contenuto di Wikipedia o sulle notizie date dal Tg1. La stessa cosa non è possibile per Facebook o YouTube: si può intervenire solo sui singoli contenuti che possono essere stati mostrati, e spesso troppo tardi.

## Per influenzare le elezioni non c'è bisogno di "hackare" facebook, basta saperlo usare per lo scopo per cui esiste

Un politico che segmenta i potenziali elettori nel modo corretto, su Facebook può dire a ciascuno quello che vuole sentirsi dire per ottenere il suo voto.

Semplificando: agli anziani puoi dire che alzerai le pensioni, ai professionisti che abbasserai le tasse, ai cattolici che vai a messa, agli scettici che hai dubbi sui vaccini, eccetera.

La manipolazione compiuta da terzi non è un "hack".

Si tratta di usare meglio degli altri gli strumenti che Facebook stesso ha creato e messo a disposizione.

## Bisogna riconquistare una qualche comprensione condivisa della realtà

Qui l'analisi si fa interessante. Abbiamo detto che ciascuno vede una realtà diversa, e questo è la causa della polarizzazione sociale, della radicalizzazione delle opinioni. Quindi, bisogna trovare il modo di recuperare una qualche visione comune della realtà.

### Perché l'intelligenza artificiale non sa che cos'è la verità

La soluzione cioè non può essere meramente tecnica. Non sarà un altro algoritmo più potente a restituirci una visione reale del mondo.

Perché? Perché l'AI non sa che cos'è la verità, sa solo che cosa cliccano e che cosa cercano e che cosa vogliono le persone.

E questa non è la verità, bensì l'effetto dello sfruttamento della psicologia umana ad opera dei social network stessi e a beneficio di chi paga.

## E se neanche noi sappiamo che cos'è la verità, siamo rovinati

Questo passaggio viene ulteriormente sottolineato, e per me è strabiliante. È la più forte critica al relativismo culturale da parte di un mondo occidentale non direttamente cristiano di cui io abbia conoscenza.

"Se non siamo d'accordo su che cosa è vero, se non siamo d'accordo sul fatto che ci sia la verità, allora siamo rovinati. Questo è il problema alla base di tutti gli altri problemi, perché se non possiamo andare d'accordo su che cosa è vero allora non possiamo uscire da nessuno dei nostri problemi."

Ma perché è così grave? Il problema è che questa tecnologia sta tirando fuori il peggio dalle persone, e il peggio delle persone è una minaccia alla sopravvivenza stessa.

Questo è un altro punto degno di nota. La tecnologia è problematica, ok. I social network non sono un ambiente neutro, bensì fortemente negativo, al pari di una droga, ok. Ma la vera radice del male è il male che è in grado di fare l'uomo.

È radicalmente diverso rispetto alla bomba atomica. La bomba atomica ha un potere distruttivo intrinseco, meccanico, automatico: se la fai detonare, esplode e distrugge tutto.

I social network agiscono su un altro piano: facilitano la corruzione dei meccanismi interni all'uomo. Rendono più facile il vizio e più difficile la virtù. E una società di persone pigre, cattive, depresse, non empatiche, egoiste, è la più grande minaccia a se stessa.

Questa secondo me è la chiave di tutto. I social fanno due cose: corrompono e amplificano. La loro natura è amplificare, connettere, unire. Accanto a questo, chi li ha sviluppati ha deciso di usarli e farli usare anche come strumento di corruzione, di manipolazione, di esercizio del potere.

## I social hanno anche fatto cose buone

A questo punto sembra quasi una presa in giro, ma non dimentichiamoci della potenzialità positiva della tecnologia. I social oggi sono concepiti in modo tale da risultare degradanti per chi li usa, ma non è un esito obbligato.

Di più: la tecnologia sarà sempre più integrata alla vita, non scomparirà, a discapito di quanto potrebbero sperare i luddisti. Quindi, più che una speranza è una speranza obbligata: o risolviamo il problema, o sono guai grossi.

Se impareremo ad usare la tecnologia anziché esserne usati, costruiremo un mondo bellissimo. Se.

## Da dove bisogna cominciare per risolvere la situazione? I gestori dei social devono esserne responsabili

Passiamo a qualche ipotesi di soluzione: se sei facebook, devi essere ritenuto responsabile se qualcuno ti usa per rovesciare l'esito delle elezioni.

## Ma se falliamo questa sfida, ne va della sopravvivenza della specie umana

L'alternativa, i "guai grossi", potrebbero essere molto grossi.

La guerra civile.

La non sopravvivenza della specie umana.

## La radice del problema è economica (?)

Abbiamo visto che il problema è un problema umano prima che tecnologico. Una radice importante di questo problema umano è il modello di business.

Il problema è che le persone sono intrappolate da un modello di business, da incentivi economici, dalla pressione degli azionisti, e queste pressioni rendono quasi impossibile corsi d'azione diversi.

## Quindi bisogna cambiare gli incentivi economici e imporre una rigida regolamentazione

Mettere mano all'apparato economico, modificando il sistema di incentivi e imponendo delle regolamentazioni sono dei passi auspicabili.

Gli incentivi economici fanno praticamente girare il mondo.

Quindi, vanno riallineati con gli interessi delle persone, degli utenti.

Ad esempio, si potrebbe tassare la raccolta e l'uso di dati personali.

Più in generale, non bisogna delegare queste faccende ai ricchi e ai potenti, ma serve che le persone prendano consapevolezza che è il momento di difendere gli interessi di tutti.

## Oppure, il mercato per l'attenzione umana andrebbe direttamente abolito?

Una posizione più estrema è quella di chi vuole direttamente abolire il mercato per l'attenzione umana.

Una proposta sicuramente drastica e non so quanto realistica, ma si potrebbe fare il punto che anche l'abolizione della schiavitù qualche centinaia di anni fa sembrava una proposta drastica e irrealistica (e infatti la schiavitù, pur ufficialmente abilita, esiste ancora in tante forme. Ma stiamo divagando).

## Il capitalismo sfrenato

Viviamo in un mondo in cui un albero vale più da tagliato che da vivo, in cui una balena vale più da morta che da viva. E sappiamo anche questo lascerà un mondo peggiore ai nostri figli. Sappiamo che questo è sbagliato.

Ma finché il mondo funziona in questo modo, finché l'economia è basata sulla religione del profitto a tutti i costi, non ci si può aspettare che le aziende, che agiscono per il loro interesse personale, magicamente inizino a dare risultati migliori.

La speranza è che ci rendiamo conto che ora siamo noi la balena e l'albero, che è la nostra attenzione a venire sfruttata ed estratta.

Secondo me la radice non è economica. La radice è umana. E di conseguenza, la soluzione non può essere unicamente economica. Deve essere umana. Questo tema viene toccato, ma voglio comunque sottolinearlo.

Certo, gli incentivi economici sono importanti. Certo, un sistema più controllato è importante. Ma ancora più importante è che le persone si convertano, decidano di voler essere buone, vogliano fare il bene.

## La cosa facile contro la cosa giusta

Ne abbiamo perso consapevolezza perché abbiamo iniziato a fare le cose fighe anziché le cose giuste.

Le tecnologie possono essere strumenti straordinari. Possono essere come una bicicletta per la mente (cit. Steve Jobs)

Che cosa fare della tecnologia è una scelta umana, è una decisione che gli uomini prendono. E la responsabilità è degli uomini e delle donne che costruiscono questa tecnologia, che la implementano, che la mettono a disposizione di tutti.

Bisogna che ci si assuma la responsabilità di dire: usare la tecnologia in questo modo è stupido. Possiamo fare di meglio.

## Carenza di leader

Uno dei grandi fallimenti della tecnologia oggi è il fallimento di leadership, la carenza di leader, cioè di persone in grado di guidarne altre, di assumersi responsabilità, di compiere decisioni difficili, giuste ma impopolari, di ispirare virtù, di spronare ciascuno a dare il meglio, ad essere la versione migliore di se stesso.

## Carenza di consapevolezza

E dall'altra parte, c'è anche carenza di pressione pubblica, cioè di consapevolezza della problematicità dei social network e di questo uso della tecnologia.

Servono leader sì, ma serve anche un forte supporto pubblico.

## Come combattere la dipendenza da social?

Disattiva le notifiche.

Seriamente, spegni la notifiche. Ogni volta che il cellulare vibra, ti sta dicendo "ehi, sono qui, guardami!". Resistere alla distrazione e alla tentazione è già difficile anche quando non vibra, te lo assicuro.

Avere le notifiche costantemente accese è come tenere una scatola di biscotti in tasca mentre sei a dieta.

Non accettare raccomandazioni di YouTube, o rimuovile interamente. Cerca di essere sempre tu a scegliere: è un altro modo di lottare.

## Come combattere le fake news

A questo punto c'è qualche indicazione su come combattere le fake news. Temo un po' inutili, perché chi è in grado di capire quello che viene detto ed è arrivato fino ai titoli di coda probabilmente sa già queste due cose, ma tant'è.

Prima di condividere una notizia, accertati della sua veridicità, fai almeno una ricerca su Google

Se un contenuto sembra pensato per suscitare una tua risposta emotiva, probabilmente è stato pensato proprio per quel motivo.

## Esci dalla bolla

Questo consiglio è interessante perché, nella sua brevità, rischia di essere addirittura fuorviante e controproducente. Si dice, assicurati di ricevere molte informazioni di tipi diversi.

Ad esempio, dice questa persona, io seguo su Twitter persone con cui non sono d'accordo solo per essere esposta a punti di vista diversi dal mio.

Il problema è che si può essere in una bolla anche se si è esposti a opinioni diverse dalle proprie.

Anzi, vedere gente con cui si è in disaccordo è utile a rafforzare la propria bolla, nella misura in cui alimenta la contrapposizione noi/loro.

Io sospetto che molti ritengano di non essere in una bolla solo perché leggono le riduzioni giornalistiche delle dichiarazioni dei politici con cui sono in disaccordo.

Per uscire dalla bolla bisogna impegnarsi a chiedersi in continuazione: "è possibile che su questo tema io abbia torto? È possibile che quanto dice quel tale, che detesto, in questo caso sia vero?".

Per fare ciò, la cosa più utile è trovare una o più persone che hanno una prospettiva diversa dalla propria e che si stimano. Trovare qualcuno di cui si può dire "peccato che sul tale tema la pensi così, perché è proprio una persona che stimo", e a quel punto cercare di capire bene perché su quel tale tema la pensa così.

## Social media e bambini?

No.
